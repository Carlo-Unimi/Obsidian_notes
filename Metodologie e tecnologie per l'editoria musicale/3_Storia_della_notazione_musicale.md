# Storia della notazione musicale
Tocchiamo l'argomento della storia della notazione musicale perchè la musica non è sempre stata scritta con la **Common Western Notation** (detta anche *Western Music Notation*).
Secondo la **SIAE** per depositare un'opera musicale ti serve:
- ==trascrizione della parte musicale== (almeno in linea melodica) e del testo letterario dell'opera, completo dei nominativi di tutti gli autori.
- per depositi online serve la ==registrazione audio== come esemplare in alternativa o in aggiunta alla partitura indipendentemente dal genere musicale.
> La **notazione**, o **semiografia musicale**, è il sistema che fissa per iscritto una composizione.

La notazione musicale è un linguaggio e, come tale, deve essere comunicativa. Se la notazione segue regole e linee guida note e comunemente accettate, il pensiero musicale del compositore sarà rispettato. La **stampa musicale**, oggetto delle prossime lezioni, è l’arte di riprodurre con precisione e chiarezza la notazione musicale.
### Motivazioni e risultati della notazione
Le necessità a cui la scrittura della musica risponde sono:
- **fissazione** (ultima volontà e segno d'autore)
- **tradizione** (tramandabilità nel tempo)
- **diffusione** (tramandabilità nello spazio)
I risultati ottenuti sono:
- *codificazione e permanenza* del repertorio
- *smarrimento di elementi dinamici* come interpretazione, trasformazione e arricchimento
- specializzazione e *separazione tra compositore e interprete*
## L'evoluzione della scrittura
Per secoli la musica è stata tramandata oralmente; con l'avvento di stili compositivi elaborati, di forme musicali più articolate e della musica d'insieme, si afferma la *scrittura musicale*. A fine dell'1800 si arriva alla **ipercodificazione** della musica, dove tutto è segnato.
I sistemi di notazione nel tempo e nello spazio sono stati e sono diversi.
È interessante notare che, per tutte le culture antiche, conservare la musica era considerato molto meno importante che conservare le parole. Ad esempio, sono stati tramandati e quindi si conoscono numerosi testi di inni e canti, ma non la musica di accompagnamento.
### Le prime testimonianze
Le prime testimonianze pervenuteci di notazione musicale si ritrovano in una tavoletta cuneiforme rinvenuta a Nippur, Babilonia, databile intorno al **1400 a.C.** La tavoletta fornisce istruzioni frammentarie per eseguire la musica, composta da armonie di terze e scritta utilizzando una **scala diatonica**. Una tavoletta del **1250 a.C.** circa mostra una forma di notazione più sviluppata. Sebbene l'interpretazione del sistema di notazione sia ancora controversa, appare chiaro che la notazione indichi i nomi delle **corde su una lira**, la cui accordatura è descritta in altre tavolette.
> [!NOTE] Le intavolature
> Gran parte delle culture ha sviluppato solo forme di intavolatura dette **tablature**.

#### Antica Grecia
L’**Epitaffio di Sìcilo** è un documento musicale dell'antica Grecia, costituito da 12 righe di testo, di cui 6 accompagnate da notazione alfabetica greca di una melodia musicale frigia in otto misure, scolpite su una stele funeraria di marmo.
Si trattava di un canto conviviale.
![[Pasted image 20251007094355.png]]
#### Antico Egitto
Non è noto alcun sistema di notazione musicale proveniente dall'antica cultura egizia; a quanto pare, la musica era trasmessa esclusivamente per **via orale**. Gli strumenti musicali sono mostrati in numerose immagini (e alcuni di essi sono addirittura sopravvissuti); è quindi possibile ricostruire almeno la gamma dei possibili suoni.
#### Medio oriente
Dopo la caduta dell’impero romano, in Medio oriente non venne sviluppato alcun sistema di notazione; si suppone l’esistenza solo di una **tradizione orale**. I teorici musicali Al-Kindi (IX secolo) e Al-Farabi (X secolo) usarono le **lettere per indicare le corde** dell’oud, un liuto arabo, insieme alla posizione delle dita. Safi al-Din al-Urmawi (XIII secolo) aggiunse le cifre per indicare il ritmo nelle proprie composizioni.
### I neumi
> **Neuma** è il nome dato ai segni della scrittura musicale che fiorì nel primo millennio dell’era cristiana e che ebbe origine dagli accenti acuto ==´==, grave e circonflesso ==^== dell’antica prosodia greca.

Probabilmente i neumi vennero inizialmente sviluppati nell'impero bizantino, sulla base di origini greche. La chiesa ortodossa li adopera ancora oggi, sebbene più evoluti e raffinati. Essi venivano posti sopra le sillabe del testo liturgico da cantare, per ricordare al *praecentor* la **direzione della melodia**, ascendente o discendente. Egli avrebbe così tradotto tali segni in movimenti della mano di fronte ai cantori (**indicazioni chironomiche**).
I neumi si possono classificare in **adiastematici** (*più antichi*) e **diastematici**:
- *adiastematici* -> mostrano la direzione di una melodia, ma non le altezze. Ritmo e dinamiche sono annotati in maniera abbastanza precisa.
- *diastematici* -> indicano altezze piuttosto precise, ma mancano di informazioni su ritmo e dinamica.
Nel XII secolo furono introdotti i **neumi quadrati**, i quali completarono la notazione utilizzata ancora oggi nel canto gregoriano. La notazione neumatica di base era formata da due segni fondamentali, la **virga** e il **punctum**, dai quali sorsero poi altri segni indicanti legature di due e più suoni e abbellimenti.
#### Il problema delle durate
La notazione neumatica esprimeva l’altezza dei suoni e la qualità degli intervalli, ma non portava con sé alcun riferimento circa la **durata** dei suoni. Ci si basava sul **contesto**: una sequenza di note andava interpretata attraverso l’istruzione del cantore fondata su una serie di regole imparate in passato (occorrevano studi lunghi decine di anni per acquisire le necessarie abilità).
La **nuova pratica polifonica**, con l’evoluzione del contrappunto, mise subito in luce la necessità di determinare dei criteri per stabilire i valori temporali delle note.
#### Europa medievale
Alla fine del VII secolo, nella Spagna settentrionale cominciarono a svilupparsi i **neumi visigotici**, ossia contrassegni flessivi per annotare la musica. Analogamente, i primi **neumi paleofranchi** comparvero verso l’850 nelle composizioni di Aureliano di Réôme. Nei secoli X e XI, i neumi cominciarono a prosperare in numerose località europee: San Gallo (Svizzera), Bretagna (Francia), ecc.
Si impiegavano nella musica a **uso liturgico**.
### La scuole di Notre-Dame e la polifonia
Presso la scuola di Notre-Dame nasce la polifonia. Si rende necessario assegnare un significato metrico a simboli musicali che ne sono privi. Nascono così i cosiddetti **modi ritmici**.
Molti trattati dell’epoca testimoniano che un modo consiste in una data organizzazione di valori lunghi e brevi, con chiara derivazione dalla prosodia classica, nella quale il *metro era regolato dalla successione di sillabe brevi e lunghe*. Furono introdotti due valori principali nella notazione:
- la **longa** (che deriva graficamente dalla *virga*)
- la **brevis**
#### Modi ritmici e ligature
Nella teoria dei modi, le note venivano **raggruppate nelle ligature** (neumi della notazione quadrata formate da due o tre suoni). La maniera utilizzata per il raggruppamento corrispondeva alla formula metrica caratteristica di un determinato modo. Ne deriva che **la durata dei singoli suoni non era determinata da un preciso simbolo grafico** che ne definiva il valore, bensì dai rapporti che si costituivano all'interno di un raggruppamento, e che definivano il modo.
Per opera di ==Francone da Colonia== (1260 circa) venne scritto il trattato **Ars cantus mensurabilis**: con esso si introducono forme diverse per le teste delle note, a ciascuna delle quali viene assegnata una durata specifica; questo permette di annotare durate arbitrarie. Grazie all'opera di *Francone da Colonia*, si afferma finalmente il principio della *corrispondenza tra la grafia e il preciso valore di durata*.
> L’aggettivo **mensurale** si riferisce alla capacità di questo sistema di rappresentare ritmi complessi con grande esattezza e flessibilità.

#### Dalla notazione mensurale a quella moderna
Ci sono delle evidenti differenze tra la notazione mensurale e quella che oggi siamo abituati a vedere:
1) **Graficamente**: le note erano rappresentate con la testa quadrata anziché ovale ed il gambo della nota partiva dal centro della stessa invece che dalla sua circonferenza. Prima della metà del XV secolo tutte le note erano rappresentate con la testa piena (notazione nera) ma dopo questo periodo le note di maggior valore verranno rappresentate con la testa vuota (notazione bianca).
2) **Valori temporali**: ogni nota aveva un valore temporale minore rispetto alla corrispondente attuale. Nel corso degli anni i compositori utilizzano note di minor durata temporale per far fronte alle nuove esigenze di scrittura e le vecchie note più lunghe passano in disuso. Così, per il valore intero della nota base, si passa dalla longa alla breve alla fine del XIII secolo e dalla breve alla semibreve dal XIV al XV secolo. Singolarmente, quella che all'inizio era la nota più corta in durata diviene così il valore intero, ovvero la nota teoricamente di maggior valore del sistema (infatti, attualmente l’intero è anche detto semibreve).
3) **Rapporti tra i valori delle note**: mentre nella notazione moderna il rapporto fra un valore ritmico e quello successivo è sempre di 2:1, nella vecchia notazione questo rapporto era più flessibile. I principali valori del sistema (maxima, longa, breve e semibreve) potevano contenere due o tre note di valore minore al loro interno. Quindi le note potevano essere triplex (perfecta) o duplex (imperfecta) a seconda del contesto della scrittura musicale. Questo sistema è simile al tempo binario o ternario dell’attuale scrittura.
# Intavolatura
> Il termine **intavolatura** deriva dal latino da *tabula*, essa costituisce un metodo alternativo per scrivere la musica, con finalità pratico-esecutive.

L'idea è quella di **rappresentare graficamente** la **posizione delle dita** per ottenere una certa nota su un dato strumento musicale. Si utilizza per la maggior parte con gli strumenti a tastiera come clavicembalo o pianoforte, anche se esistono formati per strumenti ad arco.
### Nascita e prime testimonianze
Si ritiene che il primo caso applicativo sia stato un'intavolatura **per liuto**, uno strumento a corde, nel 1300 circa. Successivamente, nella musica occidentale, le intavolature si diffondono come **alternativa** di più immediata interpretazione alla notazione diastematica.
*Esempio più diffuso al giorno d'oggi sono le TAB per chitarra e basso.*
### I principi della notazione
Un'intavolatura si compone di un certo numeri di **linee orizzontali**, ognuna in **rappresentanza di una delle corde dello strumento**; molto spesso infatti viene mostrata la cordiera. Da sinistra verso destra è rappresentato il *tempo*, negli strumenti a corda ogni linea rappresenta una corda e i simboli scritti sopra rappresentano il tasto da premere sul manico dello strumento. Il problema con l'intavolatura, è rappresentare il **valore delle note**: anticamente veniva scritto il valore sopra ad ogni nota (a volte l'intera figura ritmica, altre solo il gambo).
#### La polifonia nelle intavolature
Il lavoro del trascrittore si complica quando la pagina intavolata è **polifonica**. Poiché in generale viene indicato il più piccolo dei valori ritmici, non è possibile determinare con chiarezza i valori esatti delle diverse voci. Esistono due tipi di approcci alla trascrizione:
- **trascrizione integrale**: la versione in grafia moderna restituisce la pagina così com'è nell'intavolatura.
- **trascrizione interpretativa**: il trascrittore interpreta i valori che nell'intavolatura sono sottintesi, restituendo una partitura che chiarifica e completa il contenuto polifonico.
Il secondo approccio è teoricamente superiore, poiché indica con chiarezza le diverse linee del contrappunto e della polifonia, ma richiede da parte di chi lo realizza cognizioni sicure di composizione e di prassi esecutiva.
### Intavolatura per Liuto
Le intavolature per liuto variano nella grafia e nei sistemi a seconda dell’area geografica. Le sei righe corrispondenti ai **sei chori**, (cori, ossia corde doppie) del liuto formano la cosiddetta portata. I valori di durata si esprimono normalmente con gambi verticali.
#### La scuola italiana e spagnola
L’intavolatura italiana e spagnola utilizzano un **numero di linee pari a quella delle corde doppie** presenti sullo strumento. L’unica differenza consiste nell'*ordine di rappresentazione delle corde*: l’intavolatura italiana presenta la corda più acuta sulla linea inferiore (è speculare), mentre quella spagnola ha la corda più acuta sulla linea superiore.
#### La scuola francese
L’intavolatura francese **sostituisce le lettere dell'alfabeto ai numeri**: il capotasto è denotato dalla lettera “a”, il primo tasto dalla lettera “b”, e così via. Come nell'intavolatura spagnola, e a differenza di quella italiana, la corda più acuta è sulla linea superiore.
#### La scuola tedesca
L’intavolatura tedesca differisce completamente dalle altre, sia per l’**assenza delle linee per le corde**, sia per l’**utilizzo tanto di numeri quanto di lettere dell’alfabeto**. I numeri da 1 a 5 indicano le corrispettive corde vuote, mentre le 23 lettere dell’alfabeto gotico indicano i tasti, con un sistema che associa a ogni tasto di ogni choro un unico simbolo. Nell'intavolatura tedesca per liuto, formato in principio da 5 chori, le prime 5 lettere si riferiscono al primo tasto dei cinque chori presenti, dal grave all'acuto, le seguenti cinque lettere si riferiscono al secondo tasto di ogni choro, e così via. Dato che le lettere non bastano per descrivere tutte le noti disponibili sul manico, per completare la serie di suoni disponibili, si riprendono le lettere e le cifre sormontate da un trattino orizzontale, ottenendo ulteriori 25 simboli.
### Intavolature per tastiera
Nelle intavolature per strumenti a tastiera, i **simboli dell’intavolatura vengono messi in corrispondenza con i tasti da premere**. Un tipo di intavolatura per strumenti a tastiera, denominata cifra, viene utilizzata in Spagna nel ‘500. Essa prevede l’uso di linee non per rappresentare le corde bensì le voci di una composizione (2 linee per un brano a 2 voci, 3 linee per uno a 3 voci, ecc.). Le altezze sono indicate con numeri da 1 (Do) a 7 (Si). Le note si possono alterare con diesis o bemolli. Per **differenziare le ottave** si utilizza questo stratagemma: nella prima ottava si aggiungono ai numeri delle linee o estensioni verso il basso, nella seconda ottava si utilizzano i numeri normali, nella terza ottava i numeri sono seguiti da un puntino in alto, nella quarta ottava da una virgola in alto, nella quinta ottava si aggiunge una doppia linea.
#### La scuola tedesca (organo)
Le altezze dei suoni sono rappresentate da **lettere che non si appoggiano ad alcuna specie di rigo**. Le corrispondenze con le altezze sono quelle tuttora in uso nel mondo anglosassone: *a = La, b = Si, …, g = Sol*. La grafia è la cosiddetta *Kurrentschrift*, nota anche come alte *deutsche Schrift*, un’antica forma di scrittura manuale tedesca basata sul corsivo gotico. Le **durate** sono associate a simboli ritmici posti sopra le lettere (figure musicali, travi, …). Per quanto riguarda la **polifonia**, le lettere si trovano disposte in serie successive, le une sopra le altre, ricordando le forme di allineamento verticale di una partitura moderna.
### Intavolature moderne
Oggigiorno, le intavolature sono ancora utilizzate come sistema alternativo alla notazione tradizionale, soprattutto per la musica popolare e per la chitarra elettrica e il basso. Nelle moderne edizioni, al posto della chiave, viene posizionata l’abbreviazione **TAB**, con lo scopo di identificare un utilizzo alternativo delle linee rispetto al pentagramma con l’altezza delle note. Ogni nota è indicata dal posizionamento del numero del tasto sulla corda appropriata, rispecchiando l’antica intavolatura spagnola.
#### I valori ritmici
Per l’identificazione dei valori ritmici, si può usare un **pentagramma con la notazione tradizionale posizionato sopra a quello della intavolatura**, unendo le parti soltanto con la systemic barline e interrompendo le barre di battuta normali. Un altro sistema utilizzato per il ritmo è quello di **utilizzare i numeri dei tasti come testa della nota e completare la notazione con stanghette e stangoni**. Solitamente tale sistema è comunque abbinato al rigo con la notazione tradizionale.
#### I sistemi ASCII tab
ASCII tab è un formato di file di testo utilizzato per scrivere intavolature di chitarra, basso e batteria utilizzando numeri, lettere e simboli ASCII. È l’**unico formato di file ampiamente utilizzato per la distribuzione in rete**. Viene prodotto con appositi software e presenta estensioni .tab, .btab (per basso elettrico) o .txt. 
ASCII tab è pensato per essere un formato leggibile dall'uomo e non dalla macchina; la sua definizione pertanto non è formale. Sebbene alcuni aspetti siano standard, come i trattini per rappresentare le linee delle corde e le cifre per rappresentare i tasti, altri **elementi come stanghette, ritmi, bend, simboli di accordi, ecc. possono essere assenti o rappresentati in modi variegati**.

        C
e |-----0------|
B |-----1------|
G |-----0------|
D |-----2------|
A |-----3------|
E |------------|
