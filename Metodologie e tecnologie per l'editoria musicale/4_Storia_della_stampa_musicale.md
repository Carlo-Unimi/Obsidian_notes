# Storia della stampa musicale
> La **notazione**, o **semiografia musicale**, è il sistema che fissa per iscritto una composizione (vedi lezione precedente).

L'**obiettivo della stampa musicale** è riprodurre meccanicamente con precisione e chiarezza la notazione musicale.
### Invenzione della stampa
L'invenzione della stampa a caratteri mobili su carta è attribuita al tedesco **Johann Gutenberg** (1448 - 1454). Si ritiene che già i cinesi utilizzassero in precedenza tecniche simili e che, contemporaneamente a Gutenberg, altri stampatori tedeschi, boemi, italiani e olandesi stessero lavorando a qualcosa di simile.
### La stampa a caratteri mobili
I cosiddetti **tipi** (da cui *tipografia*) sono piccoli prismi metallici di sezione variabile, su ciascuno dei quali compare in rilievo un carattere. La tecnica di stampa a caratteri mobili consiste nell'allineare i tipi assemblandoli in linee, e unire le linee creando le pagine complete di testo. Ogni matrice relativa a una pagina viene quindi inchiostrata e successivamente stampata con un torchio.
In un primo momento i tipi erano resi solidali da fasce; per questo, i libri stampati dall'invenzione della stampa fino alla fine del ‘400 vengono detti **incunaboli**, dal latino in cuna (*in culla*, ossia in fasce).
## Tipografia
> Si tratta di un **sistema di stampa diretta** che si esegue mediante una matrice a rilievo composta manualmente con **caratteri mobili** oppure realizzata mediante un procedimento di composizione meccanica.

L’invenzione della stampa dei simboli musicali è posteriore a quella delle lettere alfabetiche di circa un ventennio. Questo ritardo è dovuto a:
- maggiore **difficoltà di riprodurre a stampa i segni della notazione** musicale, intrinsecamente più complicati rispetto ai caratteri alfanumerici
- maggiore **incertezza riguardo alla notazione rispetto all'alfabeto**, dato che nel XV secolo i glifi musicali e la scrittura in generale sono ancora in evoluzione.
Gli esemplari di tipografia sono **assemblati a specchio**, da destra a sinistra, e uniti in una *forma*. La pagina viene assicurata a una solida cornice di metallo detta *griglia* per mezzo di cornici interne in legno regolabili chiamate *forniture* e *cunei* (quoins) o, in certi casi, con un meccanismo basato su *dadi* ad *alette*. La forma viene inserita nella stampatrice dalla quale si estraggono i fogli per la correzione delle bozze. Una volta apportate le eventuali correzioni, si procede alla stampa.
### Alcune difficoltà
Lo stampatore si trovava di fronte ad alcune difficoltà pratiche: il **numero di copie da stampare**, il **formato dei libri**, e la **carta da usare** (materiale ai tempi costoso, il cui utilizzo andava ottimizzato). 
Di solito si stampava in quarto o in ottavo, ossia con 4 o 8 fogli creati dal foglio di carta originale ripetutamente piegato, ricavando 8 o 16 pagine di testo, ciascuna con un fronte (recto) e un retro (verso). *Il legatore doveva sapere come piegare i fogli stampati per ottenere la sequenza corretta delle pagine*.
### Imposizione tipografica
> L'**imposizione tipografica** è il procedimento che permette di stampare più pagine, disposte in modo opportuno, su un unico foglio.

Il foglio così stampato e poi adeguatamente piegato formerà un fascicolo o segnatura, che insieme con altre segnature costituirà un libro. In teoria, nulla vietava di procedere linearmente di pagina in pagina, come si farebbe nella copiatura di un manoscritto, ma questo avrebbe complicato la gestione dei **bifolii**, che ospitano 4 pagine la cui numerazione in generale non è contigua.
### Dopo la stampa
Una volta che il numero di pagine prestabilito viene stampato, **la forma viene ripulita e aperta e i caratteri sono tolti e riposti nei loro contenitori, raggruppati per tipologia**. A seconda del numero di stampe di una bottega e del numero di addetti ai lavori, le forme possono essere preparate in anticipo e i fogli condivisi tra più tipografi e più presse. Le forme chiuse non vengono conservate a lungo, dunque **non esistono ristampe** in senso stretto, anche nel caso in cui il frontespizio rechi diciture come «nuovamente ristampata» o simili. Ogni edizione successiva alla prima va ricostruita da capo, quindi si tratta di qualcosa di diverso da ogni edizione precedente. **L'unica eccezione**: il caso delle *finte* ristampe, dove le pagine stampate in fronte-retro di un’edizione precedente sono collazionate con un nuovo frontespizio (tentativo da parte dello stampatore o dell’editore di svuotare il vecchio magazzino o di dare l’impressione che un determinato titolo sia molto richiesto).
### Copie di una stessa edizione
**Non si può garantire che ogni singola copia di una edizione sia identica**. Infatti, le interruzioni in fase di stampa per le correzioni durante la tiratura (stop press) non causano di norma lo scarto delle pagine già stampate. Di conseguenza spesso accade che le copie di uno stesso foglio siano differenti. Una volta ultimata la stampa, i fogli vengono assemblati, ma questo accade senza prestare attenzione alle diverse correzioni fatte durante l'impressione, quindi i fogli di differenti stadi di stampa possono trovarsi distribuiti variamente tra le copie.
### Compresenza di simboli
Nasce il **problema dei simboli musicali** (note, chiavi, alterazioni, ecc.) e righi, gli uni sugli altri. Come nei manoscritti, la musica a stampa necessitava di un’attenta sovrapposizione delle note sui righi, all'altezza giusta e con una spaziatura adatta alla lettura.
Inizialmente si stampava in due colori, con la **notazione nera** e i **righi rossi**. Se i due colori non si sovrapponevano mai, le due parti del testo potevano essere preparate insieme, ciascuna di esse accuratamente inchiostrata col proprio colore, per essere stampate in un’unica soluzione sotto il torchio. In caso contrario, non sarebbe stato possibile preparare e stampare le due parti allo stesso tempo; da qui lo **sviluppo della stampa a doppia impressione**, nella quale i due colori venivano preparati e stampati separatamente.
### Testo letterario e testo musicale
Fin verso il 1475 i tipografi cercarono di eludere il **problema della stampa della notazione musicale** stampando la parte alfabetica e lasciando spazi vuoti per la musica; oppure venivano stampati solo i righi musicali e un amanuense inseriva poi le note. Si trattava di un procedimento lungo, costoso e il risultato era poco gradevole: gli inchiostri erano spesso diversi, e l’amanuense doveva riuscire a far stare la parte musicale nello spazio lasciatogli dallo stampatore. Poteva anche capitare che alcune copie non venissero ultimate: ci sono giunti alcuni libri mancanti delle parti musicali. Per questi motivi, **si ricercò il mezzo per stampare anche la notazione musicale**. 
Ovviamente ci furono molte difficoltà:
- *presenza del rigo musicale con la necessità di inserire i simboli all'altezza voluta*. Inoltre c’è differenza nel colore: rosso per le linee del rigo, nero per le note.
- con la notazione mensurale emergono altri problemi: ad esempio *le legature o i differenti colori delle note* (nere, rosse, bianche).
Il primo criterio adottato dai tipografi **per superare la difficoltà della stampa** della notazione corale pare sia stato quello di **ridurre il rigo a un sistema uniforme di 4 o 5 linee e di unirne un frammento a ogni carattere mobile che riproduceva una nota**.
### Stampa di testi di teoria musicale
I libri di teoria musicale richiedevano tecniche di stampa diverse. Durante il Medioevo e il primo Rinascimento le discussioni di teoria musicale poggiavano su **basi aritmetiche**. Di conseguenza, i manoscritti dovevano contenere diagrammi di rapporti e relazioni matematiche e forme geometriche, per cui non si potevano usare i tipi. Si passò all'uso della **xilografia**.
## Xilografia
> La **xilografia** (letteralmente *scrittura su legno*), o silografia, è una tecnica di incisione in cui si asportano dalla faccia piana d’una tavoletta di legno o di metallo le parti non costituenti il disegno.

Si usano particolari strumenti come la **sgorbia**, scalpello di forma ricurva e scanalata usato per l’intaglio. La tavoletta viene poi cosparsa di inchiostro e impressa sulla carta: le parti scavate risulteranno bianche, mentre quelle in rilievo saranno nere.
### Successo della xilografia nella musica
Questa tecnica era già diffusa largamente in Europa nel XV secolo e molti **libri stampati venivano decorati con disegni o lettere iniziali impressi con blocchi di legno**. I materiali musicali in generale erano semplici e di solito gli esempi da realizzare erano brevi. 
Gli artigiani disponevano di molti modelli della notazione richiesta da riprodurre tramite xilografia. Se non erano disponibili localmente caratteri tipografici musicali e le conoscenze per usarli, era naturale che lo stampatore si rivolgesse ad uno xilografo, un artigiano del legno, piuttosto che a un compositore di caratteri. *Andrea Antico fu uno dei più importanti stampatori a utilizzare la tecnica xilografica. Egli iniziò la sua attività intorno al 1510, quando pubblicò a Roma un libro di frottole: le Canzoni nove*.
### Tecniche di stampa miste
La xilografia è anch'essa una tecnica di stampa in rilievo, come i caratteri mobili. Quindi **è possibile inserire una matrice prodotta con tecnica xilografica all'interno di una forma tipografica che contiene anche caratteri mobili**, inchiostrare e imprimere simultaneamente su carta attraverso una pressa.
## Calcografia
> Con il termine **calcografia** si intendono, per estensione, tutte le tecniche di **incisione del metallo** che portano alla realizzazione di una matrice per la stampa.

Tecnica nata nel '400 e utilizzata a partire dal **1540**.
Nel corso del ‘700, la calcografia si dimostra più adatta della tecnica tipografica a rispondere alle nuove esigenze della riproduzione musicale in serie. Il metodo calcografico **garantisce maggiore flessibilità di scrittura e di impaginazione**.
Anticamente il metallo utilizzato era prevalentemente il rame, ma non sono mancati esempi di incisione su altri metalli (zinco, ferro, stagno, ecc). La tecnica della calcografia musicale è identica a quella impiegata per la produzione calcografica di altri tipi di stampe e consiste nell'incidere il metallo tramite strumenti d’acciaio appuntiti come il tradizionale **bulino**.
### Il bulino
> Sottile **sbarra di acciaio temperato con un estremità tagliata trasversalmente e affilata** utile ad asportare metallo creando dei ricci (i quali vengono poi rimossi).

I **segni** incisi nella lastra **trattengono l'inchiostro** per la stampa.
L'estremità che incide può essere di varie forme, quali quadrata, triangolare, a losanga, etc; l'altra estremità è infissa in un'impugnatura di legno a forma di mezza sfera che si adatta alla mano dell'incisore.
#### Altri attrezzi
Altri attrezzi utilizzati simili al *bulino* nella calcografia sono il **rastro** e il **punzone**:
- **rastro** -> utensile utilizzato per incidere il *rigo musicale*
- **punzone** -> utensile per incidere puntinature e segni musicali su una lastra
### Incisione diretta e indiretta
La lastra deve essere incisa in negativo, cioè con la notazione disegnata da destra verso sinistra, per permettere che la riproduzione su carta risulti nel verso corretto. Ci sono due differenti tecniche di incisione: diretta e indiretta.
- **incisione diretta** (*puntasecca*) -> le note e i segni musicali vengono incisi direttamente con gli strumenti sopra elencati
- **incisione indiretta** (*acquaforte*) -> le incisioni vengono prodotte dall'azione corrosiva di un acido
	1) superficie della lastra *levigata* e *sgrassata*, poi coperta da uno strato sottile e uniforme di *cera per acquaforte*, poi annerita con *nerofumo* per rendere la cera più resistente all'azione degli acidi e più visibili i segni
	2) con una punta di acciaio arrotondata si esercita una pressione sufficiente a *scoprire il metallo*, tracciando i segni che comporranno l'immagine
	3) una volta protetti i margini e il retro, si immerge la lastra in una bacinella contenente *acido* (solitamente nitrico) diluito
	4) durante la *morsura* le parti di metallo messe a nudo dal disegno vengono corrose.
### Dalla matrice alla stampa su carta
Una volta ottenuta la matrice, si hanno tre diverse fasi (da ripetere per ogni copia):
1) L'**inchiostratura** consiste nel far penetrare l’inchiostro nei segni incisi, distribuendolo abbondantemente su tutta la lastra.
2) La **pulitura** serve per togliere l’inchiostro da tutta la superficie della matrice tranne che dai segni incisi.
3) La **stampa** viene realizzata con un apposito *torchio*, sul cui piano viene collocata la lastra. Ad essa si sovrappone il foglio di carta umido e quindi un feltro di ammorbidimento, il tutto viene poi fatto passare tra due cilindri in pressione tra loro che spingono la carta a raccogliere l’inchiostro contenuto nelle incisioni.
#### Caratteristiche della carta
Le carte utilizzate in **calcografia** devono essere piuttosto *spesse*, devono *contenere pochissima colla* (in modo da facilitare l'assorbimento dell'inchiostro) e devono avere una certa *resistenza per reggere senza strappi* alla pressione del torchio.
**Le carte vengono inumidite prima della stampa** in modo da farne gonfiare le fibre così che possano raccogliere meglio l'inchiostro dall'incavo dei segni.
### I motivi del successo
La calcografia permette di **raffigurare le note di più breve valore e le note multiple su un singolo pentagramma con molta più efficacia** di quanto non consenta la stampa a singola impressione e supporta un migliore allineamento verticale. Come se non bastasse, i caratteri per la tipografia devono essere realizzati in una fonderia tipografica, mentre il processo di incisione del metallo può avvenire in maniera **artigianale**. La matrice è **conservabile per molto tempo**, a differenza di quella per la tipografia; inoltre la prima permette di **adattare l'ordine di grandezza** della produzione a quello della domanda. Ultimo punto, ma non meno importante, è il fatto di poter **evitare la ripetizione di eventuali errori** che possono essere corretti sulla lastra prima di stamparne nuove copie.
### Limiti della tipografia
Il metodo calcografico consente ritmi di produzione blandi, con **tempi di realizzazione sono piuttosto lunghi**, anche a causa della necessità di aspettare che la carta inumidita si asciughi. Le tirature devono essere limitate, perché la pressione esercitata dai cilindri del torchio sulla lastra di metallo cancella a poco a poco i contorni del disegno inciso, rendendo la matrice non più utilizzabile: **da una stessa lastra si potevano ottenere non più di 200 o 300 copie**.
## Litografia
> Il termine **litografia** indica un procedimento di stampa ottenuto in origine mediante una *matrice in pietra*, e più tardi anche con lastre di metalli porosi come lo zinco e l’alluminio.

Alla base di questa tecnica c’è un **fenomeno chimico**: la reciproca *repulsione o incompatibilità tra acqua e sostanze grasse*.
Questa tecnica fu inventata nel **1796** da *Alois Senefelder* e dal 1805 venne importata in Italia.
### Preparazione della matrice
La matrice è fatta di **pietra calcarea** granulosa, costituita da carbonio di calcio; essa deve avere uno spessore che va dai 6-12cm. Chiaramente la pietra deve essere omogenea e compatta per evitare fratture sotto la pressione del torchio litografico (*levigata con pomice o sabbia*).
### Il disegno
Si disegna con una **matita litografica** o con l’**inchiostro litografico**, composti da *sostanze grasse*. Il carbonato di calcio di cui è composta **la matrice trattiene con facilità le sostanze grasse**. Finito il disegno, si **cosparge la pietra con un liquido a base di acido nitrico**, gomma arabica acidificata e acqua. 
La reazione chimica che si verifica è dovuta all'acido nitrico che trasforma tutte le parti non protette dall'inchiostro litografico, **trasformando il carbonato di calcio presente nella pietra in nitrato di calcio**, sostanza idrofila. La pietra viene lavata e pulita con essenza di trementina, compreso il disegno realizzato dall'artista. *La superficie non presenta più nessuna visibile modificazione fisica ma risulta preparata chimicamente a ricevere e repellere l’inchiostro di stampa, senza nessun rilievo o solco e nessuna immagine visibile*. La matrice disegnata viene bagnata e poi inchiostrata con un rullo di caucciù. L’inchiostro rimarrà soltanto in alcune aree, quelle in carbonato di calcio precedentemente coperte dall'inchiostro tipografico e rimaste intatte all'acido.
### Metallografia e fotolitografia
> Viene definito **metallografia** il processo di *litografia* applicato con zinco e alluminio (tecnica entrata in vigore nel 1890).

> La **fotolitografia** è un procedimento di stampa fotomeccanico basato sul trasporto di immagini fotografiche su matrici di zinco o di pietra.
#### Storia di queste tecniche
A partire dal 1800 molti editori si avvicinarono alla **litografia** più che altro per un fattore economico, rispetto a quello qualitativo. I benefici maggiori si hanno nella fase di scrittura, molto più **veloce** e **meno costosa** del procedimento d'incisione.
#### Scrittura al rovescio e riporto
Il primo metodo più diffuso è quello di **vergare al rovescio direttamente sulla pietra** con l'inchiostro litografico grasso; successivamente, con il **metodo di riporto** (*autografia*) si eseguiva l'operazione su un foglio di carta, per poi riportarlo sulla pietra con un decalco a pressione. Il vantaggio di questo metodo è poter scrivere la notazione nel verso consueto, da sinistra a destra.
### Qualità della stampa litografica
Generalmente **la qualità risulta inferiore agli standard della stampa per incisione**, che garantisce esiti migliori nella notazione dei segni musicali e nei frontespizi, realizzati con strumenti appositi in grado di dare chiarezza e uniformità al tratto.
### Trucchi del mestiere
Le teste delle note sono spesso rotonde. Per riuscire a renderle tutte uguali e per velocizzarne la stesura vengono usate delle *forme*. Ad esempio, viene creato un **tampone resinoso la cui punta ha la forma di testa di nota**, usato come un timbro. I litografi tedeschi, invece, sviluppano un attrezzo che, sotto la pressione di uno stantuffo e di una molla, eroga una quantità misurata di inchiostro attraverso un tubo a sezione circolare o ovale e, appoggiato alla pietra, vi disegna la testa della nota.
### Litografia contro calcografia
La tecnica **litografica** rende possibile la riproduzione di un’opera in **elevata quantità di copie e in tempi molto rapidi**. Perciò a partire dagli anni Sessanta il metodo calcografico viene gradualmente soppiantato da quello litografico, utilizzato nella variante del procedimento di *riporto di prove di stampa*.
### Riporto prove di stampa
> Si tratta di una variante del procedimento di riporto che consiste nel **prendere prove di stampe con inchiostro litografico da lastre incise, trasferendolo poi su lastre di pietra o metallo**.

Il beneficio principale di tale metodo è costituito dalla possibilità di giovarsi allo stesso tempo delle tradizionali capacità grafiche degli incisori e dei vantaggi della litografia in fase di tiratura.
## Stereotipia
> La **stereotipia** (*1790*) è una tecnica che permette di produrre delle matrici tipografiche a partire da una forma tipografica costituita da caratteri mobili.

La prima matrice viene creata realizzando un calco in gesso della forma e fondendo nel calco una lega metallica in modo da ottenere un duplicato in rilievo dell’originale, chiamato **stereotipo**. 
La stereotipia presenta il vantaggio notevole di **non logorare le forme tipografiche**, dato che queste sono sostituite con lastre di metallo.
## Fotografia
Con l'avvento della **fotografia** nel campo della riproduzione delle arti grafiche, ci fu un grande passo avanti e non fu più necessaria la copiatura sulla pietra o l'utilizzo della carta di riporto, basta fotografare l'originale.
## Stampa offset
> La **stampa offset** è una tecniche che prevede il passaggio dell'inchiostro non direttamente dalla forma litografica al supporto, ma attraverso una superficie intermedie di gomma.

Il vantaggio consiste nel fatto che la gomma permette di **trasferire l'inchiostro non soltanto sul supporto cartaceo, ma anche su materiali di altro tipo**, che non possono essere stampati in modo diretto (ad esempio, la plastica e il metallo). Al giorno d'oggi si utilizzano *lastre sottili di alluminio* che vengono dapprima ricoperte da un sottile strato di materiale fotosensibile, ad esempio un fotopolimero, che subisce una variazione di solubilità quando è esposto a un'intensa sorgente di luce blu e ultravioletta. Le immagini vengono impresse sulla lastra esponendo quest'ultima alla luce, che viene fatta passare attraverso un positivo o un negativo di pellicola.
La maggior parte delle odierne macchine offset possono **stampare a più colori**. Il metodo dei tre cilindri continua a valere, ma si applica a ogni singolo colore.